---
links:
  people:
  - link_phrase: was authored by
    person:
      id: 7ea22d2b-4781-4882-af6f-15a6ca286501
      name: Σύλβιος
name: Σερπαντίνα - Κίνδυνος
type: Διήγημα
---

<p>Η εύθυμη παρέα των νέων πετροβολούσε με αυγά-κονφετί τους μασκαράδες του κοσμικού Κέντρου και οι διάφορες παξιμάδες που
δεν είχαν ακόμη αγκαζαριστεί έρριχναν ματιές πεινασμένων γάτων στους καλοντυμένους ξενύχτηδες.</p>

<p>Ο σοβαρός κύριος έπεσε σαν ανορθογραφία επάνω σ' ένα τραπεζάκι γεμάτο θόρυβο κ' ευθυμία.<br>
&mdash; Βρε καλώς το Μίμη!<br>
&mdash; Γειά σου κυρ Κομήτη!<br>
&mdash; Μωρέ πούσουνα κρυμμένος!<br>
Ταυτοχρόνως δέκα αυγά κέρινα έσπασαν στο κεφάλι του και άλλες τόσες σερπαντίνες τον ετύλιξαν.<br></p>

<p>Ο σοβαρός τύπος αγρίεψε:<br>
&mdash; Α! όλα κι όλα μα όχι σερπαντίνες, σερπαντίνες όχι!<br>
&mdash; Τις φοβάσαι ρε Μίμη;...<br>
&mdash; Τις φοβάμαι λέει; Τις τρέμω, μια σερπαντίνα ήταν αιτία της σημερινής σκλαβιάς μου. Περνούσα ήσυχος κι'
αμέριμνος, και αθώος από ένα δρόμο όταν από ένα μπαλκόνι ...<br>
&mdash; Πέφτει ένα κανάτι.<br>
&mdash; Ούτε κανάτι, ούτε κεραμίδα· κάτι χειρότερο. Μια σερπαντίνα ρόδινη, &ndash; το χρώμα της χαράς &ndash; το σύμβολο
της τρέλλας. Με τύλιξε στο λαιμό και μ' έκανε να κυττάξω ψηλά...<br>
&mdash; Και τι είδες;<br>
&mdash; Τη σημερινή γυναίκα μου, πέντε χρόνια νεότερη, ωραία, καλή, έναν άγγελο αποκρηάτικο. Ο χάρτινος δεσμός
ενομιμοποιήθηκε σε λίγο καιρό και έγινα... ο γαμπρός της πεθεράς μου.<br>
&mdash; Ε! καλά κ' έχεις παράπονο!...<br>
&mdash; Έχω λέει; Μπορούσα κ' εγώ να το κάψω απόψε μαζύ σας αντί να πηγαίνω στα σοβαρά ντάνσιγκ και στους επίσημους
χορούς πληρώνοντας τουαλέτες που με ρημάξανε...<br>
&mdash; Μια ομοβροντία από σερπαντίνες τον τύλιξαν πάλι. Έφυγε χειρονομώντας σαν να τον είχαν ζώσει φείδια!<br></p>

