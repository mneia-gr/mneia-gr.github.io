---
links:
  people:
  - link_phrase: was authored by
    person:
      id: 7ea22d2b-4781-4882-af6f-15a6ca286501
      name: Σύλβιος
name: Νυκτερινό... Ίντερβιου
---

<p>Τα δημόσια κέντρα σύμφωνα με την αστυνομικήν διάταξην έκλεισαν εις τις δύο και οι διάφοροι ξενύχτηδες, μελαγχολικοί για
την έλλειψη μέρους συγκεντρώσεως φλυάρων, πήγαιναν σπίτια τους.</p>

<p>Ανέβαινα αργά, αργά, την λεωφόρον Πανεπιστημίου.<br>
&mdash; Ψιτ! ψιτ!<br>
Γύρισα πίσω μου. Κανείς. Μπρος μου, πλάγια, τίποτα. Εξακολούθησα το δρόμο μου. Μόλις έκανα δύο βήματα ακούω πάλι το
ίδιο:<br>
&mdash; Ψιτ! ψιτ!<br>
Βλέπω πίσω, ψυχή.<br>
&mdash; Εδώ, εδώ, ψηλότερα, παρακαλώ...<br>
&mdash; Ήμουν μπροστά στην Ακαδημία. Έστρεψα το βλέμμα στα μπαλκόνια και παράθυρα των σπιτιών.<br>
&mdash; Απ' εδώ, αριστερά σας... εγώ καλέ η Αθηνά...<br>
Ήταν η μαρμάρινη κόρη του Διός που με φώναξε πάνω από το ψηλό βάθρο της.<br>
&mdash; Εσείς είστε θεά μου; κ' εγώ νόμιζα &ndash; με συγχωρείτε &ndash; πως ήταν καμμιά παξιμάδα.<br>
&mdash; Αυτές τις παρέλαβε όλες η Επιθεώρησις και τρώνε αυτή την ώρα μετά την παράσταση.<br>
&mdash; Βλέπω ότι παρακολουθείτε Παλλάς την πνευματική μας κίνηση.<br>
&mdash; Μόνο την πνευματική!; Κάθε σαν κίνηση και κάθε σας κίνημα, γιατί &ndash; εδώ που τα λέμε &ndash; έχετε
καταντήσει η χώρα των κινημάτων!..<br>
&mdash; Και κινηματογράφων...<br>
&mdash; Αλήθεια, είστε πλάσματα που εντρυφάτε στο σκοτάδι. Ευτυχώς τώρα θάχετε τα φώτα των Αθανάτων της Ακαδημίας.<br>
&mdash; Ναι, ναι, συγχαρητήρια. Τα πνεύματα μπήκαν τέλος πάντων μέσα στο κτίριο χωρίς την επέμβαση της εταιρείας των...
Ψυχικών Επιστημών. Φαντάζομαι τη χαρά σας θεά της σοφίας.<br>
&mdash; Μα φυσικά θ' ασχοληθούν λιγάκι οι Νεοέλληνες με κάτι άλλο εκτός της... πολιτικής.<br>
&mdash; Και ο Απόλλων τι γίνεται εκεί στο πλάϊ σας; Σας βοηθεί τουλάχιστον στα ζητήματα της ποιήσεως και της τέχνης;<br>
&mdash; Είνε ψόφιος από την κούραση και κοιμάται όρθιος ο κακομοίρης. Άλλαξε τέχνη και παίζει... λίρα στο
χρηματιστήριο.<br>
&mdash; Έτσι; Έγινε μεσίτης του συναλλάγματος; Τώρα υπάρχει λοιπόν ελπίς ν' αποκτήση τέλος πάντων κ' ένα παντελόνι ο
κακομοίρης!</p>

